

      杂篇　说剑第三十
      
      战国·庄周

      国学昔赵文王喜剑，剑士夹门而客三千馀人，日夜相击于前，死伤者岁百馀人。好之不厌。如是三年，国衰，诸侯谋之。
      国学太子悝患之，募左右曰：“孰能说王之意止剑士者，赐之千金。”左右曰：“庄子当能。”
      国学太子乃使人以千金奉庄子。庄子弗受，与使者俱，往见太子曰：“太子何以教周，赐周千金？”
      国学太子曰：“闻夫子圣明，谨奉千金以币从者。夫子弗受，悝尚何敢言！”
      国学庄子曰：“闻太子所欲用周者，欲绝王之喜好也。使臣上说大王而逆王意，下不当太子，则身刑而死，周尚安所事金乎？使臣上说大王，下当太子，赵国何求而不得也！”
      国学太子曰：“然。吾王所见，唯剑士也。”庄子曰：“诺。周善为剑。”
      国学太子曰：“然吾王所见剑士，皆蓬头突鬓垂冠，曼胡之缨，短後之衣，瞋目而语难，王乃说之。今夫子必儒服而见王，事必大逆。”
      国学庄子曰：“请治剑服。”治剑服三日，乃见太子。太子乃与见王，王脱白刃待之。庄子入殿门不趋，见王不拜。王曰：“子欲何以教寡人，使太子先？”
      国学曰：“臣闻大王喜剑，故以剑见王。”王曰：“子之剑何能禁制？”曰：“臣之剑十步一人，千里不留行。”王大悦之，曰：“天下无敌矣！”
      国学庄子曰：“夫为剑者，示之以虚，开之以利，後之以发，先之以至。愿得试之。”王曰：“夫子休就舍，待命令设戏请夫子。”
      国学王乃校剑士七日，死伤者六十馀人，得五六人，使奉剑于殿下，乃召庄子。王曰：“今日试使士敦剑。”庄子曰：“望之久矣。”王曰：“夫子所御杖，长短何如？”
      国学曰：“臣之所奉皆可。然臣有三剑，唯王所用。请先言而後试。”王曰：“愿闻三剑。”曰：“有天子剑，有诸侯剑，有庶人剑。”王曰：“天子之剑何如？”
      国学曰：“天子之剑，以燕谿石城为锋，齐岱为锷，晋魏为脊，周宋为镡，韩魏为夹；包以四夷，裹以四时；绕以渤海，带以常山；制以五行，论以刑德；开以阴阳，持以春夏，行以秋冬。此剑，直之无前，举之无上，案之无下，运之无旁，上决浮雲，下绝地纪。此剑一用，匡诸侯，天下服矣。此天子之剑也。”
      国学文王芒然自失，曰：“诸侯之剑何如？”
      国学曰：“诸侯之剑，以知勇士为锋，以清廉士为锷，以贤良士为脊，以忠圣士为镡，以豪桀士为夹。此剑，直之亦无前，举之亦无上，案之亦无下，运之亦无旁；上法圆天以顺三光，下法方地以顺四时，中和民意以安四乡。此剑一用，如雷霆之震也，四封之内，无不宾服而听从君命者矣。此诸侯之剑也。”
      国学王曰：“庶人之剑何如？”
      国学曰：“庶人之剑，蓬头突鬓垂冠，曼胡之缨，短後之衣，瞋目而语难。相去于前，上斩颈领，下决肝肺。此庶人之剑，无异于斗鸡，一旦命已绝矣，无所用于国事。今大王有天子之位而好庶人之剑，臣窃为大王薄之。”
      国学王乃牵而上殿。宰人上食，王三环之。庄子曰：“大王安坐定气，剑事已毕奏矣！”
      国学于是文王不出宫三月，剑士皆服毙其处也。
